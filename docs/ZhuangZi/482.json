{"title": "庄子", "text": "老莱子之弟子出薪，遇仲尼，反以告，曰：\"有人于彼，修上而趋下，末偻而后耳，视若营四海，不知其谁氏之子。\"老莱子曰：\"是丘也，召而来。\"仲尼至。曰：\"丘，去汝躬矜与汝容知，斯为君子矣。\"仲尼揖而退，蹙然改容而问曰：\"业可得进乎？\"老莱子曰：\"夫不忍一世之伤，而骜万世之患。抑固窭邪？亡其略弗及邪？惠以欢为，骜终身之丑，中民之行易进焉耳！相引以名，相结以隐。与其誉尧而非桀，不如两忘而闭其所誉。反无非伤也，动无非邪也，圣人踌躇以兴事，以每成功。奈何哉，其载焉终矜尔！\"", "description": "祖国与家乡，一看到她就分外喜悦；即使是丘陵草木使她显得面目不清，甚至掩没了十之八九，心里还是十分欣喜。更何况亲身见闻到她的真面目、真情况，就像是数丈高台高悬于众人的面前让人崇敬、仰慕啊！", "book": "ZhuangZi", "total": 592, "current": 482, "next": "483.json", "prev": "481.json"}