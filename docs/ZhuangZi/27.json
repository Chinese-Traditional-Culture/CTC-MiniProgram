{"title": "庄子", "text": "其分也，成也；其成也，毁也。凡物无成与毁，复通为一。唯达者知通为一，为是不用而寓诸庸。庸也者，用也；用也者，通也；通也者，得也。适得而几矣。因是已，已而不知其然谓之道。劳神明为一而不知其同也，谓之\"朝三\"。何谓\"朝三\"？狙公赋芧，曰：\"朝三而暮四。\"众狙皆怒。曰：\"然则朝四而暮三。\"众狙皆悦。名实未亏而喜怒为用，亦因是也。是以圣人和之以是非而休乎天钧，是之谓两行。", "description": "：“那么就早上四升晚上三升吧。”猴子们听了都高兴起来。名义和实际都没有亏损，喜与怒却各为所用而有了变化，也就是因为这样的道理。因此，古代圣人把是与非混同起来，优游自得地生活在自然而又均衡的境界里，这就叫物与我各得其所、自行发展。", "book": "ZhuangZi", "total": 592, "current": 27, "next": "28.json", "prev": "26.json"}