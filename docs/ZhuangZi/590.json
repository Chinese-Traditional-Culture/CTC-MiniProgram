{"title": "庄子", "text": "以本为精，以物为粗，以有积为不足，澹然独与神明居。古之道术有在于是者，关尹、老聃闻其风而悦之。建之以常无有，主之以太一。以濡弱谦下为表，以空虚不毁万物为实。关尹曰：\"在己无居，形物自著。\"其动若水，其静若镜，其应若响。芴乎若亡，寂乎若清。同焉者和，得焉者失。未尝先人而常随人。老聃曰：\"知其雄，守其雌，为天下溪；知其白，守其辱，为天下谷。\"人皆取先，己独取后。曰：\"受天下之垢\"。人皆取实，己独取虚。\"无藏也故有余\"。岿然而有余。其行身也，徐而不费，无为也而笑巧。人皆求福，己独曲全。曰：\"苟免于咎\"。以深为根，以约为纪。曰：\"坚则毁矣，锐则挫矣\"。常宽容于物，不削于人。虽未至于极，关尹、老聃乎，古之博大真人哉！", "description": "以无形无为的道为精微，以有形有为的物为粗鄙，因为有所积蓄而易生不满足之心，恬谈地独自与神明共处，这是古代道术的内涵之一。关尹、老聃对这种道术很喜欢，主张建立在常无与常有的基础上，以太一为核心，以柔弱谦下为外表， 以空虚不毁伤万物为实质。关尹说：“自己不存私意，有形之物各自彰显。动如流水，静如平镜，反应如回响。恍恍惚惚如无有，寂静如清虚。相同则和谐，有得则有失。未曾争先而常常随顺别人。”老聃说：“知道雄强，持守雌柔，愿成为天下的沟壑；知道明亮，持守暗昧，愿成为天下的山谷。”人人都争先，独自甘愿居后，说承受天下的垢辱；人人都务实，独自甘愿守虚，不使敛藏所以处处显得有余，多如高山堆积。他立身行事，从容不迫，无为而嘲笑机巧；人人都求福，独自甘愿委曲求全，说姑且免于受罪。以深藏为根本，以俭约为纲纪，说坚硬的易于毁坏，锐利的易于挫折。常常宽容待物，从不侵削别人，可以说达到了顶点。关尹、老聃啊！真是古代的博大真人！", "book": "ZhuangZi", "total": 592, "current": 590, "next": "591.json", "prev": "589.json"}