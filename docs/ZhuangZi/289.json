{"title": "庄子", "text": "夫欲免为形者，莫如弃世。弃世则无累，无累则正平，正平则与彼更生，更生则几矣！事奚足遗弃而生奚足遗？弃事则形不劳，遗生则精不亏。夫形全精复，与天为一。天地者，万物之父母也。合则成体，散则成始。形精不亏，是谓能移。精而又精，反以相天。", "description": "《庄子·外篇·至乐第十八》", "book": "ZhuangZi", "total": 592, "current": 289, "next": "290.json", "prev": "288.json"}