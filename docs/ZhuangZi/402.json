{"title": "庄子", "text": "南荣趎赢粮，七日七夜至老子之所。老子曰：\"子自楚之所来乎？\"南荣趎曰：\"唯。\"老子曰：\"子何与人偕来之众也？\"南荣趎惧然顾其后。老子曰：\"子不知吾所谓乎？\"南荣囗俯而惭，仰而叹，曰：\"今者吾忘吾答，因失吾问。\"老子曰：\"何谓也？\"南荣趎曰：\"不知乎人谓我朱愚，知乎反愁我躯；不仁则害人，仁则反愁我身；不义则伤彼，义则反愁我己。我安逃此而可？此三言者，趎之所患也。愿因楚而问之。\"老子曰：\"向吾见若眉睫之间，吾因以得汝矣。今汝又言而信之。若规规然若丧父母，揭竿而求诸海也。女亡人哉！惘惘乎，汝欲反汝情性而无由入，可怜哉！\"", "description": "庚桑楚说：“我的话说尽了。小土蜂不能孵化出豆叶虫，越鸡不能孵化天鹅蛋，而鲁鸡却能够做到。鸡与鸡，它们的禀赋并没有什么不同，有的能做到有的不能做到，是因为它们的本领原本就有大有小。拿现在说我的才干就很小，不足以使你受到感化，你何不到南方去拜见老子？”", "book": "ZhuangZi", "total": 592, "current": 402, "next": "403.json", "prev": "401.json"}