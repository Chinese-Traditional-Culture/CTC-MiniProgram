{"title": "庄子", "text": "申徒嘉，兀者也，而与郑子产同师于伯昏无人。子产谓申徒嘉曰：\"我先出则子止，子先出则我止。\"其明日，又与合堂同席而坐。子产谓申徒嘉曰：\"我先出则子止，子先出则我止。今我将出，子可以止乎？其未邪？且子见执政而不违，子齐执政乎？\"", "description": "《庄子·内篇·德充符第五》", "book": "ZhuangZi", "total": 592, "current": 77, "next": "78.json", "prev": "76.json"}