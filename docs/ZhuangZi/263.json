{"title": "庄子", "text": "孔子游于匡，宋人围之数匝，而弦歌不辍。子路入见，曰：\"何夫子之娱也？\"孔子曰：\"来，吾语女。我讳穷久矣，而不免，命也；求通久矣，而不得，时也。当尧、舜而天下无穷人，非知得也；当桀、纣而天下无通人，非知失也：时势适然。夫水行不避蛟龙者，渔父之勇也；陆行不避兕虎者，猎夫之勇也；白刃交于前，视死若生者，烈士之勇也；知穷之有命，知通之有时，临大难而不惧者，圣人之勇也。由，处矣！吾命有所制矣！\"", "description": "河神说：“这样，那么我把天地看作是最大把毫毛之末看作是最小，可以吗？”", "book": "ZhuangZi", "total": 592, "current": 263, "next": "264.json", "prev": "262.json"}