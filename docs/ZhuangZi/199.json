{"title": "庄子", "text": "士成绮明日复见，曰：\"昔者吾有剌于子，今吾心正郃矣，何故也？\"老子曰：\"夫巧知神圣之人，吾自以为脱焉。昔者子呼我牛也而谓之牛；呼我马也而谓之马。苟有其实，人与之名而弗受，再受其殃。吾服也恒服，吾非以服有服。\"士成绮雁行避影，履行遂进，而问修身若何。老子曰：\"而容崖然，而目冲然，而颡囗（左上\"月\"左下\"廾\"右\"页\"）然，而口阚然，而状义然。似系马而止也，动而持，发也机，察而审，知巧而睹于泰，凡以为不信。边竟有人焉，其名为窃。\"", "description": "《庄子·外篇·天道第十三》", "book": "ZhuangZi", "total": 592, "current": 199, "next": "200.json", "prev": "198.json"}