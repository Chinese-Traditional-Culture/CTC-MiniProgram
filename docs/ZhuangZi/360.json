{"title": "庄子", "text": "遂迎臧丈人而授之政。典法无更，偏令无出。三年，文王观于国，则列士坏植散群，长官者不成德，斔斛不敢入于四竟。列士坏植散群，则尚同也；长官者不成德，则同务也，斔斛不敢入于四竟，则诸侯无二心也。文王于是焉以为大师，北面而问曰：\"政可以及天下乎？\"臧丈人昧然而不应，泛然而辞，朝令而夜循，终身无闻。", "description": "《庄子·外篇·田子方第二十一》", "book": "ZhuangZi", "total": 592, "current": 360, "next": "361.json", "prev": "359.json"}