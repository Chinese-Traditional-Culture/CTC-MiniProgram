{"title": "庄子", "text": "南郭子綦隐机而坐，仰天而嘘，苔焉似丧其耦。颜成子游立侍乎前，曰：\"何居乎？形固可使如槁木，而心固可使如死灰乎？今之隐机者，非昔之隐机者也？\"子綦曰：\"偃，不亦善乎而问之也！今者吾丧我，汝知之乎？女闻人籁而未闻地籁，女闻地籁而不闻天籁夫！\"", "description": "《庄子·内篇·齐物论第二》", "book": "ZhuangZi", "total": 592, "current": 17, "next": "18.json", "prev": "16.json"}