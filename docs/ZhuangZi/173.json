{"title": "庄子", "text": "泰初有无，无有无名。一之所起，有一而未形。物得以生谓之德；未形者有分，且然无间谓之命；留动而生物，物成生理谓之形；形体保神，各有仪则谓之性；性修反德，德至同于初。同乃虚，虚乃大。合喙鸣。喙鸣合，与天地为合。其合缗缗，若愚若昏，是谓玄德，同乎大顺。", "description": "《庄子·外篇·天地第十二》", "book": "ZhuangZi", "total": 592, "current": 173, "next": "174.json", "prev": "172.json"}