{"title": "庄子", "text": "子贡卑陬失色，顼顼然不自得，行三十里而后愈。其弟子曰：\"向之人何为者邪？夫子何故见之变容失色，终日不自反邪？\"曰：\"始吾以为天下一人耳，不知复有夫人也。吾闻之夫子：事求可，功求成，用力少，见功多者，圣人之道。今徒不然。执道者德全，德全者形全，形全者神全。神全者，圣人之道也。托生与民并行而不知其所之，汒乎淳备哉！功利机巧必忘夫人之心。若夫人者，非其志不之，非其心不为。虽以天下誉之，得其所谓，熬然不顾；以天下非之，失其所谓，傥然不受。天下之非誉无益损焉，是谓全德之人哉！我之谓风波之民。\"", "description": "尧的老师叫许由，许由的老师叫齧缺，齧缺的老师叫王倪，王倪的老师叫被衣。", "book": "ZhuangZi", "total": 592, "current": 179, "next": "180.json", "prev": "178.json"}