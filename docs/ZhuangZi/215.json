{"title": "庄子", "text": "故礼义法度者，应时而变者也。今取猨狙而衣以周公之服，彼必龀啮挽裂，尽去而后慊。观古今之异，犹猨狙之异乎周公也。故西施病心而颦其里，其里之丑人见之而美之，归亦捧心而颦其里。其里之富人见之，坚闭门而不出；贫人见之，挈妻子而去之走。彼知颦美而不知颦之所以美。惜乎，而夫子其穷哉！\"", "description": "《庄子·外篇·天运第十四》", "book": "ZhuangZi", "total": 592, "current": 215, "next": "216.json", "prev": "214.json"}