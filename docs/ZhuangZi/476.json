{"title": "庄子", "text": "少知曰：\"四方之内，六合之里，万物之所生恶起？\"大公调曰：\"阴阳相照相盖相治，四时相代相生相杀。欲恶去就，于是桥起。雌雄片合，于是庸有。安危相易，祸福相生，缓急相摩，聚散以成。此名实之可纪，精之可志也。随序之相理，桥运之相使，穷则反，终则始，此物之所有。言之所尽，知之所至，极物而已。睹道之人，不随其所废，不原其所起，此议之所止。\"", "description": "《庄子·杂篇·则阳第二十五》", "book": "ZhuangZi", "total": 592, "current": 476, "next": "477.json", "prev": "475.json"}