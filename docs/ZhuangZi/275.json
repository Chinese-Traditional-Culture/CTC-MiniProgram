{"title": "庄子", "text": "夫富者，苦身疾作，多积财而不得尽用，其为形也亦外矣！夫贵者，夜以继日，思虑善否，其为形也亦疏矣！人之生也，与忧俱生。寿者惛惛，久忧不死，何之苦也！其为形也亦远矣！烈士为天下见善矣，未足以活身。吾未知善之诚善邪？诚不善邪？若以为善矣，不足活身；以为不善矣，足以活人。故曰：\"忠谏不听，蹲循勿争。\"故夫子胥争之，以残其形；不争，名亦不成。诚有善无有哉？", "description": "独脚的夔羡慕多脚的蚿，多脚的蚿羡慕无脚的蛇，无脚的蛇羡慕无形的风，无形的风羡慕明察外物的眼睛，明察外物的眼睛羡慕内在的心灵。", "book": "ZhuangZi", "total": 592, "current": 275, "next": "276.json", "prev": "274.json"}